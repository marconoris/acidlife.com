-----Messaggio Originale-----
Da: <ventigiugno@yahoo.it>
A: <ventiluglio@yahoogroups.com>
Data invio: martedì 31 luglio 2001 1.03
Oggetto: [ventiluglio] Testimonianze.


"Emilio Sirianni sost. proc. della Repubblica, presso il Tribunale di
Cosenza"
(Intervento pubblicato su "Il Quotidiano" della Calabria - 26.07.2001)

"E' difficile commentare atti di polizia avendone una conoscenza
soltanto mediata dagli organi di informazione, soprattutto per chi,
come me, lavora quotidianamente a fianco di carabinieri, polizia di
stato e guardia di finanza e prova, oltre che rispetto, sincera
ammirazione per quanto gli appartenenti a tali forze riescono a fare,
nelle condizioni pressochè impossibili nelle quali, perlomeno nel
nostro territorio, devono operare. Tuttavia, quando gli atti sono del
genere di quelli accaduti a Genova, sottrarsi ad un commento e ad una
riflessione non credo sia possibile. Mi limito alle cose eclatanti e
certe.

Le forze dell'ordine non solo non sono riuscite a garantire la
sicurezza delle persone (che non erano soltanto quelle rinserrate
all'interno della famosa "zona rossa"), delle proprietà e degli arredi
urbani, ma hanno mostrato, quantomeno, una preoccupante mancanza di
preparazione nell'affrontare l'evento. Poiché non si trattava del
primo vertice del genere, poiché si sapeva da tempo che vi sarebbero
stati disordini, cagionati da individui interessati solo alla prova di
forza ed all'esibizione dei loro atti di violenza, poiché l'identità
di tali frange più estreme è nota, così come sono note (o dovrebbero
esserlo) le tecniche che costoro, ormai da diversi anni, utilizzano
per ingaggiare la loro personale battaglia con le città e la polizia,
si sarebbero dovute prendere in considerazione modalità di contrasto
più efficaci di quella di ammassare tutti gli uomini a ridosso con il
confine della zona proibita, offrendo così un facile bersaglio agli
attacchi "mordi e fuggi" dei devastatori e consentendo loro di
imperversare liberamente in tutte le altre zone della città. In troppe
occasioni si sono visti (in filmati e fotografie) esponenti delle
forze dell'ordine che si accanivano con una violenza, che non dovrebbe
essere concepibile in uno stato democratico, ai danni di persone
palesemente inermi.

Anche il più incallito e pericoloso degli assassini, una volta preso
deve essere trattato con il massimo rispetto per i suoi diritti
fondamentali: non è una concessione, è scritto nella nostra
Costituzione e nella Convenzione per la Salvaguardia dei Diritti
dell'uomo, è quello che fa la differenza fra chi delinque e chi
rappresenta lo Stato. Questi atti di violenza sono stati testimoniati
anche da un gran numero di avvocati, parlamentari, giornalisti
italiani e stranieri (valgano per tutti le corrispondenze de "El
Mundo", "Le Monde e "N.Y. Times").

Infine la perquisizione alle scuole "Diaz" e "Pertini", avvenuta nella
notte fra domenica e lunedì, a summit dei G8 ormai concluso. La
visione delle aule imbrattate ovunque di sangue e dei numerosissimi
feriti (oltre 60) portati via in ambulanza, dopo l'intervento delle
forze dell'ordine, le cronache che descrivono le tracce allucinanti di
tali violenze (ciocche di capelli, denti ed altro materiale organico)
sono tutti aspetti che richiederebbero un rigorosissimo accertamento
delle responsabilità.

Io mi limito ad alcune osservazioni da operatore
del diritto. Il diritto alla libertà personale ed il diritto alla
libera manifestazione del pensiero sono fra i primi ad essere
garantiti e tutelati dalla Costituzione Repubblicana. Del loro valore
irrinunciabile erano ben consci i costituenti, reduci da decenni di
negazione e repressione di entrambi. Per questo all'art.13, la
Costituzione afferma che "non è ammessa alcuna forma di detenzione,
ispezione o perquisizione personale, nè qualsiasi altra restrizione
della libertà personale, se non per atto motivato dell'autorità
giudiziaria e nei soli casi e modi previsti dalla legge". Per questo
gli interventi lesivi di tali diritti posti in essere direttamente
dall'autorità di pubblica sicurezza devono poi, necessariamente ed a
pena di totale inefficacia, essere convalidati da un giudice entro le
48 ore. Fra tali atti rientrano certamente la perquisizione e
l'arresto, cioè i due atti compiuti a Genova nei confronti di diverse
decine di persone, la notte dell'incursione nelle due scuole. La
perquisizione, per˜, pu˜ avvenire d'iniziativa solo nel caso di
flagranza del reato, nel caso in cui si cerchino armi e nel caso in
cui si cerchi droga. Nel caso di specie, sembrerebbe che la
perquisizione sia avvenuta ai sensi dell'art.41 del Testo Unico di
Pubblica Sicurezza e cioè per la ricerca di armi. In tal caso tutti i
sequestri di hard disc, floppy disc, cassette video e/o audio,
documenti di qualsiasi genere sono da ritenere illegittimi: si
potevano sequestrare solo armi, esplosivi e munizioni. L'arresto,
invece, proprio per il grado di aggressione estrema alla libertà
personale che questo atto comporta, pu˜ avvenire solo in caso di
"flagranza" del reato.
Orbene, dalle notizie giornalistiche si è appreso che l'arresto delle
93 persone prelevate dall'interno delle due scuole sia avvenuto anche
per il delitto di associazione per delinquere, il che ritengo
costituisca una novità assoluta in campo giudiziario.
Non ricordo che sia mai avvenuto un arresto per flagranza di
associazione a delinquere, nel nostro paese. Perlomeno nella storia
repubblicana. E con me concordano i diversi colleghi con cui ho avuto
modo di scambiare opinioni sull'argomento.
La ragione è semplice: flagranza vuol dire "essere colti nell'atto di
commettere il reato". Vuol dire che colui che esegue l'arresto ha
assistito, almeno in parte, alla commissione del reato ed è
immediatamente intervenuto per assicurare alla giustizia il colpevole.
Per questo gli è consentito di agire prima dell'intervento del giudice
(la regola, lo ricordo, è che, permettere qualcuno ai ceppi occorre un
previo provvedimento di un giudice).

Ecco perchè non si è mai avuta notizia di un arresto in flagranza per
avere fatto parte di un'associazione per delinquere. Perchè "far parte
di un' associazione per delinquere" non è un'azione è, in certo senso,
uno status: è facile che si possa assistere ad un'azione, più
difficile che si possa assistere ad uno status. A meno di volere
immaginare che la partecipazione all'associazione a delinquere venga
attestata da un tesserino, con tanto di indicazione di generalità e
numero d'iscrizione, è arduo immaginare di poter cogliere qualcuno
"nell'atto" di partecipare ad un'associazione per delinquere. Le
possibili alternative sono due: o si ritiene che per il partecipante
all'associazione illecita vi sia sempre l'evidenza che giustifica
l'arresto oppure si ritiene che non vi sia mai. L'estrema difficoltà
delle indagini relative ai delitti associativi (spesso anche quando si
ha la fortuna di potere utilizzare le dichiarazioni confessorie di
qualche partecipante) conferma, per˜, come non sia certo possibile
parlare di un'evidenza degli stessi.

A fronte di tutto ci˜ non mi stupisce il fatto che i capi delle forze
politiche di centro sinistra, perlomeno di quelle maggiormente
rappresentative, siano riusciti a mala pena a balbettare una timida
protesta, mi stupisce semmai il silenzio assordante dei molti illustri
difensori delle garanzie di libertà, contro lo strapotere delle forze
dell'ordine e della magistratura. Poiché non credo sia giusto
attribuire, a priori, malafede a chi esprime opinioni diverse dalla
propria, mi aspetto che molto presto i molti professori di diritto,
magistrati, avvocati e politici (spesso avvocati, professori di
diritto, politici) facciano sentire e forte la loro voce su tali
avvenimenti. Altrimenti rischierebbero di suscitare il sospetto che il
"processo giusto", la lontananza del giudice dall'apparato poliziesco
e, finanche, dalle Procure della Repubblica, l'abuso della
carcerazione preventiva, l'abuso degli atti invasivi della sfera
personale degli indagati, quali perquisizioni, intercettazioni, ecc.,
siano argomenti da spendere solo quando oggetto delle "attenzioni" di
polizia e magistratura siano bancarottieri, corrotti e falsificatori
di bilanci".




Speriamo vivamente che siate arrivati tutti a leggere fin qui e che le
parole lette vi abbiano ispirato il desiderio di discutere e rendere
visibili altre testimonianze. Se sì, rigirate queste email, stampate,
fotocopiate, fate leggere a più persone possibile. E' imporatnte che
la gente sappia.

Se reputate che il nostro impegno sia utile, fate iscrivere alla
mailing-list più persone possibile e inviateci tutto il materiale che
secondo voi non pu˜ e non deve rimanere soffocato dal "silenzio" dei
salotti televisivi.

Cercheremo di diffonderlo meglio possibile... cercando comunque di non
intasare la vostra mailbox!

In caso contrario, sapete come fare per cancellare la vostra
iscrizione.

A presto, V.L.


P.S.
Nella prima email che avete ricevuto c'era un evidente errore nel
nome: "VentiGiugno" invece che "VentiLuglio". Perdonateci ma abbiamo
aperto questo spazio dopo una lunga nottata di discussioni e letture,
quando ormai la stanchezza ci aveva sopraffatti. Ringraziamo le
persone che ce l'hanno fatto notare.


