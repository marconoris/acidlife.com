Uscii di corsa dalla soffitta in Corso San Martino alle due di notte… 
Cosa mi aveva detto G., cosa mi aveva detto non ricordo… 
Ricordo soltanto che eravamo nel letto, lo ascoltavo, e a un certo punto, dopo una sua parola, il letto della nostra amicizia, la stanza che avevo amato, 
il mio presente diventarono un unico gelido scenario industriale, di quelli che avevo odiato fin da bambino, quando mio padre mi ci trasportava nei suoi giri d’affari. 
Il blu oltremare della distanza cadde su quel momento. 
Così fuggii da quel luogo alieno.

In strada i desolati portici dalla luce gialla mi trascinarono in un itinerario circolare, dove ogni volto incontrato rimandava l’immagine moltiplicata della mia solitudine. 
Neri pastrani, facce ubriache, vecchie con mazzi di fiori e giovani che rientravano nelle loro dimore dopo una serata di semplici piaceri. 
Estraneo ad ogni cosa e privo di pietà, continuai a percorrere il tunnel giallo, fino a quando l’oscuro blocco del monumento in Piazza Statuto mi attrasse con la sua sostanza 
d’ombra, e mi tuffai nella pece vivida del piccolo giardino.