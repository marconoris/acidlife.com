LIMACUORE



Una falsa cortesia
cuordisasso mi sconsola,
questa notte alla moviola
ubriaco striscio via.
Limacuore senza pace,
palombaro in sei bicchieri,
sopra il marciapiede giace
la mia salma già da ieri.
Sento il lezzo del tuo amore,
la mia bocca è un lazzaretto,
ieri ti scaldavo il letto
oggi scaldo il mio livore.
E non passano le ore
Se nel gelo l’alba attarda,
da una vecchia compro un fiore,
compagnia muta e beffarda.

Fra la gente abbandonata
che di notte se ne va,
barcameno il can per l’aia
ostentando ilarità
nera come le orbite del vecchio amore,
un cadavere ammuffito nel suo limacuore.

Rosa bianca non respiri,
secca dopo appena un’ora,
i miei con i tuoi sospiri
se ne vanno alla malora.
Il livore l’ho svenduto
A una nenia sbadigliosa
Che mi suona un vecchio irsuto,
come un requiem per la rosa.
Suffumigio al cuor di muffa,
la gramigna cede il passo
al ricordo che allontana
la baruffa e il cuordisasso.
Sul mio memoriale scrivo
le parole in collisione
quando, vecchio, all’alba arrivo
nella pace al mio portone.

E’ la gente abbandonata
che di notte se ne va,
barcamena il can per l’aia
ostentando ilarità
nera come le orbite del vecchio amore
chiuso in casa ad ammuffire nel suo 				limacuore.
