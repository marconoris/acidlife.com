Ho già inviato un paio di giorni fa questo mio testo in rete, ed è molto
probabile mi sia impicciato con gli attach o che, perché non lo vedo
pubblicato (sia chiaro non è mica un obbligo).
E' che io cerco di fare quello che posso e so fare, in questa
contingenza, dando il mio contributo, come altri.
grazie, adesso il testo lo metto solo qui di seguito, come consigliatomi

lanfranco

la lingua della guerra

Questa è una guerra della lingua, una guerra nella lingua, una guerra
attraverso la lingua. Prima ancora di essere un imbroglio del diritto
internazionale è un imbroglio delle parole e dei loro significati. Ci
viene detto: la guerra per la pace, la forza per i deboli, l'ingerenza
umanitaria, gli effetti collaterali, gli ordigni soft. Questa guerra si
combatte per ossimori e metonimie. L'ingerenza semantica («la guerra
nella pace») anticipa, veicola e giustifica l'intervento bellico. E' un
passaggio dalla retorica della guerra come l'ha vissuta il  Novecento a
un esercizio abitudinario della lingua comune: il Novecento ci ha
abituato a un'idea della guerra accompagnata da mobilitazioni di massa,
da interventismi, da adunate oceaniche e coreografie militaresche,
insomma da un rapporto stretto, eccezionale tra "discorso della guerra"
e "azione della guerra" (il balcone, gli altoparlanti e la radio di
Mussolini, il cinema della von Riefensthal e le parate
nazionalsocialiste): l'ambiente semantico della guerra era definito in
uno scenario generale in cui il discorso comune veniva proiettato,
condotto, esaltato, univocizzato, «violentato» o «sollevato».
Qui, ora non è più così: qui, ora la lingua viene messa al lavoro
direttamente, dal suo interno, dai suoi riferimenti, dalle sue radici,
dai suoi significati, stravolgendoli, inframmezzandoli,
circoscrivendoli, impedendone le distinzioni. Lavorandoli. La
flessibilità linguistica è messa al servizio della inflessibilità
bellica. La guerra non è mai stata «dichiarata» (come invece in uno dei
più famosi discorsi di Mussolini: «... la dichiarazione di guerra è
stata consegnata agli ambasciatori di...») in una ufficialità
linguistica, perché l'eccezionalità linguistica la definirebbe
nettamente. La normalità di questa guerra invece deriva direttamente
dalla sua normalizzazione linguistica. E' qualcosa di diverso quindi
dallo strappo, dalla mobilitazione, dalla definizione di uno scenario: è
la collocazione della guerra come evento comune «dentro» la normalità
del linguaggio, «dentro» la normalità quotidiana, «dentro» la normalità
della produzione. «Dentro» l'Impero. La guerra fa parte delle cose,
questa guerra fa parte delle cose. La stupefazione comune di fronte a un
evento straordinario quale la guerra viene messa a tacere con un
esercizio della tonalità discorsiva che non è mai eccezionale, retorico.
Briefing quotidiani condotti con estrema tranquillità, brevi
dichiarazioni in una soffusa aura di semplicità, conferenze stampa in
cui l'angoscia, il timore, la preoccupazione, l'indignazione non trovano
mai espressione linguistica (a parte Harold Pinter) né nelle domande né
nelle risposte. Tutto è sotto controllo linguistico. Si sta solo facendo
un «lavoro». Si sta solo facendo un lavoro. L'accento cokney, da
proletario di quartiere londinese, del portavoce Nato James Shea
dovrebbe renderlo perfino «simpatico».
Sottrarre le parole della guerra ai loro significati comporta due
effetti stranianti: il primo è quello dell'assenza di un «nemico»
nominativamente preciso, quindi di un obiettivo preciso. E' solo
un'ottusa ostinazione quella che va ricondotta alla ragione, un
inceppamento del meccanismo normale dei flussi, una strozzatura
improvvisa su cui operare. L'assenza di esaltazione della nemicità ha
però il terribile effetto di non definirla esattamente; in questo senso
non avendo «dichiarato» il nemico, non avendone definito i contorni, è
«tutta quella cosa lì» che va sistemata: una guerra non dichiarata, non
detta, una guerra dove non ci sono le parole per definire il nemico, non
ha distinzioni linguistiche per «popolazione civile» e «obiettivi
militari», per «impianti di produzione» e «strutture belliche». Mentre
nella guerra contro Saddam si continuava a giustificare il bombardamento
di un deposito farmaceutico come «sospetto» di essere in realtà luogo di
fabbricazione di armamenti chimici (una parola ne nascondeva un'altra,
un significato ne mascherava un altro), qui ormai è «tutta quella cosa
lì» che è palesemente fuori regola, ambulanze, civili, radio e tv,
ponti, militari serbi, profughi, Kosovo e Serbia e Montenegro, i Balcani
insomma. La «società belligerante» serba va tutta estirpata (mi fa
davvero senso ritrovare un concetto che ho usato durante lo scontro di
classe degli anni Settanta in Italia, quello della «società
belligerante», per descriverne il conflitto, adesso in mano di analisti
americani per giustificare l'annichilimento della Serbia). E' un salto
rispetto la retorica del processo di Norimberga e le migliori intenzioni
dei tribunali internazionali: adesso il criterio esplicito è che
«nessuno poteva non sapere e reagire, quindi è corresponsabile». Tutto
è  nemicità se niente è specificamente nemicità. Tutto è obiettivo. La
logica degli scudi umani che usava Saddam è già saltata a piè pari.
Cazzi loro.
L'altro effetto straniante è quello della difficoltà di usare le parole
opposte alla guerra, quelle di pace, diplomazia, trattato, sospensione.
La flessibilità linguistica bellica usa già tutte queste altre parole
decontestualizzandole dai loro significati e inserendole nel flusso
linguistico della guerra: nessuna di queste parole riesce a fermare la
guerra perché la guerra agisce già attraverso queste parole. Il flusso
linguistico della guerra corre attraverso la rete dei significati delle
altre parole, di quelle che le erano opposte. Il pudore e il disagio che
si ritrovano a usare parole opposte alla guerra (la pace) derivano dal
sentirle prive di significato, «occupate militarmente» dalla guerra. La
guerra ha esteso il suo protettorato linguistico sulle altre parole.
Queste parole, resistenza, pace, hanno adesso senso solo se usate dentro
un'altra lingua, dentro dialetti, dentro etnie, ma qui ognuna significa
l'opposto dell'altra. La parola «pace» come la parola «resistenza»
suonano diversamente, significano cose opposte per un serbo e per un
albanese. Ma non è l'osservazione che la linea della guerra traccia
significati differenti, mappa steccati linguistici: chi ricorda Remarque
sa che le parole di  pace e di odio della guerra significavano lo stesso
di qua e di là, chi ha visto «La grande illusione» di Renoir sa che
l'insensatezza della guerra era vissuta egualmente di qua e di là. E'
che l'Impero ha costruito la sua lingua universale, la neo-lingua
orwelliana, in cui le parole di pace e di guerra sono gestite
direttamente e manipolate nello stesso flusso linguistico; e solo alle
etnie, ai dialetti, alle lingue territoriali sono lasciati i significati
linguistici differenti. In questa deterritorializzazione dei significati
delle parole condotta dall'Impero linguistico, e in questa
riterritorializzazione condotta dai nazionalismi, parlare, dire in modo
universale è impossibile. A ciascuno la sua lingua.

il tempo della guerra

Fin dall'inizio della guerra il suo tempo è stato sottratto a qualunque
misurazione. Non solo per gli aspetti dell'incommensurabile legati alle
tecnologie, quelli dell'impressionante relazione tra l'individuazione di
un obiettivo, la sua messa in mirino e la sua distruzione, quelli cioè
dell'«attimo»; oppure, all'opposto quelli della durata, ad esempio
relativamente agli effetti di rilascio della radioattività di una bomba
all'uranio, calcolato in un milione e mezzo di anni. Tra questi due
incommensurabili si muove la distruzione. Non c'è altro «durante»,
l'unico durante che si riesce a concepire è una continuità dell'elemento
distruttivo, una sequenza di attimi distruttivi o un rilascio di
radioattività per l'«eterno». L'accelerazione della distruzione ha un
suo alleato nella lentezza della distruzione. Il durante è sottratto
alla misurazione umana, manuale. La durata ha carattere indefinito e la
sua unica definizione è data dal carattere definitorio della
distruzione. Solo quando tutto sarà distrutto tutto sarà finito. Perché
tutto finisca, perché il tempo finisca, tutto deve essere distrutto.
 Questa compressione e dilatazione del tempo, questa accelerazione e
questa eternità, quella stessa che osserviamo nei flussi della
produzione, ha dunque carattere combinatorio. Il tempo della guerra è
adesso ma è anche dopo, è dopo ma è anche adesso. Fin dall'inizio della
guerra lo scenario in cui s'è mossa la politica internazionale è stato
quello del dopo-guerra, ma non nel senso di immaginare delle azioni atte
a definire la fine della guerra e l'inizio di un tempo successivo, ma
piuttosto nel senso di agire dentro la guerra come se si fosse già nel
dopo-guerra. Le continue dichiarazioni tranquillizzanti del nostro
ineffabile presidente del Consiglio, i piani di pace preparati
dall'adesso elegante ministro tedesco degli Esteri Fisher, le elusive
prese di posizione di buona parte della cultura europea, le manovrine
della diplomazia internazionale si collocano in un tempo parallelo, in
una dimensione altra del tempo, quella appunto del dopo-guerra, come se
in questa altra dimensione ci fosse del tempo disponibile perché
indefinito dato che l'altro tempo, quello della guerra, è tutto occupato
dall'attimo all'eterno. Qui, Clinton può dichiarare i suoi piani di
ricostruzione, prestare attenzione ai russi, ascoltare gli alleati
europei, rispondere con sofferenza alla gerarchia ecclesiale cattolica e
ortodossa. La combinazione del tempo nella guerra, l'arte combinatoria
del tempo della guerra, rilascia tempo per una dimensione virtuale del
dopo-guerra. Muoversi nel tempo del dopo-guerra, anzi inquadrare in
questo tempo le azioni di guerra, è come minimizzarle. E' come
minimizzare l'intanto, l'adesso, il durante. Comprimerlo fino a renderlo
irriconoscibile. C'è un continuo slittamento del tempo della guerra
nella dimensione del dopo-guerra. Che intanto la guerra continui, che
non si trovi un tempo adesso per fermarla, per dichiararsene fuori e
contro, non conta. Bisogna muoversi nel dopo-guerra perché questo
giustifica la presenza nel tempo di guerra. Non si possono lasciare a se
stessi i profughi, i serbi e la ricostruzione. Che sia la guerra di
adesso a provocare tutto questo non conta. L'ossessione (quanto
disastrosa nella storia d'Italia) è sedersi al tavolo degli Alleati per
discutere del dopo-guerra, e si discute adesso intanto che la guerra è.
La guerra non continua, la guerra è. Anche qui, come per il linguaggio,
il suo tempo diventa quotidiano, diventa perpetuo. La proposizione
kantiana per una pace perpetua si rovescia nel suo opposto. A noi resta
non il tempo della pace, ma quello del dopo-guerra. Noi possiamo sperare
non che si instauri la pace, ma che venga il dopo-guerra. Ovvero, che la
guerra abbia il suo corso e il suo tempo. E' questo che ci ripetono
tutti i belligeranti per ragioni umanitarie. Invece dell'Apocalisse la
ricostruzione.


i corpi della guerra

Questa guerra è immateriale e senza corpi, questa guerra è concreta e i
corpi vengono esibiti. L'immaterialità delle azioni di guerra viene data
dalla continua distinzione della guerra dal cielo dalla guerra on the
ground, quella di terra. L'immaterialità di questa guerra sta nel suo
elemento aereo e celeste, nel suo simigliare ad Ariel e non a Calibano
mentre la tempesta infuria. Nel configurare l'immaginario, il segno
della guerra, gli effetti della guerra sono secondari rispetto al gesto
della guerra, al movimento della guerra, alla provenienza dell'azione di
guerra. Che la guerra sia distruzione appartiene contemporaneamente alla
ragione e all'istinto, alla strategia e alla tattica, non configura la
forma dell'immaginario sebbene  il discorso, la comunicazione sociale
costruisca poi trama. Lo stupore davanti al fungo atomico è altra cosa
dall'orrore o dal calcolo dei suoi effetti. La Prima guerra mondiale, ad
esempio, porta il segno della trincea. La trincea è il suo segno, la sua
forma. Dalla trincea si assalta, nella trincea si vive prima
dell'assalto, in trincea ci si ribella e si costituisce coscienza, alla
trincea si torna persino dopo i combattimenti massicci dispiegati (come
Verdun). La battaglia è palmo a palmo, come nel Carso. Il fango della
trincea si imprimerà nella memoria storica e la letteratura, il cinema,
la narrazione orale con esso costruiranno l'immaginario. Qui, ora la
materia è aerea e volatile, qui la forma dell'immaginario ha la stoffa
dei nostri incubi. Questo ricetto dei corpi assegnati alla guerra (i
corpi militari, quelli alleati invisibili o senza perdite
statisticamente significative, ma persino l'esercito serbo non si vede)
ci dovrebbe tranquillizzare sulla sua consistenza ridotta dato che non
ci sono i corpi della guerra a scontrarsi proprio mentre esalta la
magnitudine degli effetti devastanti sui corpi qualunque. Qui, i corpi
vengono esibiti, ma solo in quanto vittime da una parte o dall'altra (i
profughi in viaggio di qua e di là, corpo materiale delle selvatichezze
serbe, le bombe a caso con uccisi innocenti, corpo materiale delle
selvatichezze alleate). I corpi materiali sono solo vittime, e solo in
quanto vittime (o prigionieri) si diventa materiali e si viene esibiti.
 L'immaterialità della guerra si riferisce ai corpi solo se questi sono
corpi del dopo-guerra. Le vittime non sono quelle provocate direttamente
dai raid aerei ma quelle che vi pre-esistono o vi susseguono. I corpi
sono insignificanti rispetto le strutture. La guerra del cielo trova la
sua materia non nei corpi nemici ma nelle strutture. Un ponte può
saltare benché sopra vi viaggino dei profughi, un convoglio può essere
colpito indipendentemente dai suoi componenti, persino un'ambulanza può
beccarsi una bomba perché è visibile, i palazzi saltano, dei ministeri,
della tv, gli impianti, non importa se abitati, se vissuti, se zeppi di
corpi. Solo le strutture sono «visibili» dall'alto: nella logica
immateriale della guerra del cielo, di questa Apocalisse i corpi non
sono calcolati e calcolabili, sono sempre e comunque un effetto
collaterale, insignificanti. I corpi delle vittime sono sottoposti al
controllo, non all'annientamento. I rilevamenti satellitari permettono
(attraverso il calore dei corpi, suppongo, e la forma assunta da decine
di migliaia di corpi in movimento in fotografie sempre più ridotte)
l'individuazione dei corpi e il loro controllo. I corpi delle vittime
vengono ammassati, spinti, spostati, trasferiti, impiantati, spiantati,
rifocillati, curati, piagati, separati, riuniti, smaterializzati, in un
orrore da «lager mobile». Smaterializzati. Essi sono già corpi del
dopo-guerra. Privati del riferimento al territorio verranno reinnestati
«dopo». Questa guerra combina le forme tipiche della distruzione bellica
con le forme del controllo di polizia. Le strutture appartengono alla
guerra del cielo che «non vede» ed è indifferente ai corpi; i corpi
appartengono alle operazioni di polizia che «non vede» ed è indifferente
al territorio. Fermare la guerra con i nostri corpi, come nella Prima
guerra mondiale, mi sembra  davvero difficile. I nostri corpi non
riescono a materializzare questa guerra. Ai nostri corpi sono affidati
solo i corpi delle vittime, gli unici materiali, da curare, assistere,
forse anche controllare.
 La guerra di terra, come ho già detto, forse non ci sarà.
L'immaterialità della sua forma nell'immaginario sopravanza e impastoia
intanto l'urgenza di fare ora. La supposta materialità dell'intervento
di terra costruisce il tempo del «dopo». A un suo disinnesco si
appigliano la politica e la diplomazia per rendere indifferente e
digeribile l'adesso. L'accumulazione di truppe, che è adesso, vive nel
tempo del «dopo», nel senso che prepara la gestione del dopo-guerra (un
protettorato nel Kosovo? una gestione militare di tutta l'area dei
Balcani?) e nel senso che è una minaccia nel presente. La guerra è
intanto. La sua concretezza ha effetti disastrosi enormi (in vite, in
ambiente, in strutture, in scenari) che sono già intanto.

un miracolo

Un miracolo è dunque quello che ci serve, lo straordinario, il mai
visto, l'inimmaginabile, l'insolito, quanto è fuori della nostra
portata. La politica, cioè. Pervasa non più dalla volontà di potenza ma
dal delirio di impotenza. Nell'epoca dell'Impero non ci sarà più
possibile fare ricorso alla nostra Wille zur Macht, alla potenza della
nostra soggettività, alla politica come forma della volontà, perché essa
è tutta abitata dall'arbitrio (la mediazione del diritto come terreno
delle volontà è completamente stritolata dall'arbitrio che non consente
mediazioni). L'arbitrio costruisce ambienti hobbesiani di conflitto
generalizzato per poterli regolare e fondare sovranità. Questa sovranità
dell'Impero si conferma nell'esercizio del proprio  arbitrio.
La politica che possiamo regolare nasce dalla cooperazione della nostra
impotenza. Davvero però il ricorso alla nostra corporeità è possibile
solo nei confronti delle forme del controllo piuttosto che nei confronti
della guerra. Con i nostri corpi possiamo agire verso le vittime non
contro i carnefici. Manifestare è cosa buona e giusta, ma non basta. E'
quindi importante dare forma alla disponibilità verso le vittime,
sottraendoli quanto possibile al controllo, al «dopo-guerra», con la
coscienza di un impegno duro, di una lotta, di una battaglia in questo.
Non basta e non è possibile solo il gesto solidale: esso è troppo vicino
alle forme del controllo. Bisogna sottrarre i corpi, i nostri e quelli
delle vittime a questo. L'impegno «umanitario», l'impegno «volontario»,
l'impegno «non-governativo», l'impegno del «terzo-settore» parlano
vocaboli di una lingua già pervasa dalla guerra e dal controllo. Le
retrovie e la ricostruzione sono appunti i loro luoghi e il loro tempo.
Un miracolo di politica basta sulla cooperazione dell'impotenza. E
sull'urgenza come suo tempo perpetuo. L'urgenza, l'immediato deve essere
il suo tempo. Il miracolo richiede l'assoluto e investe la politica del
relativo. Oggi non c'è altro tempo, altro riferimento, altra lingua che
quello della guerra. Non ci è dato parlare d'altro perché altrimenti il
miracolo non si rivela. Esso richiede forme della cooperazione (la
costituzione immediata di un forum, di un cartello, di una associazione
con strutture, coordinamenti, campagne ecc.) e forme della dismissione.
La cooperazione dell'impotenza, la politica della non-potenza, il
miracolo possono nascere mettendo a frutto la straordinarietà del
quotidiano, l'enorme molecolarità del quotidiano.
I suoi gesti devono articolarsi attraverso il criterio della
disobbedienza civile. La diserzione non può essere altrui, non può
essere dei corpi della guerra: questi sono immateriali e invisibili o
destinati al dopo-guerra. Non ci sono tradotte «che van in montagna» da
fermare o trincee da cui scappare. La diserzione deve essere civile, la
diserzione deve essere politica, la diserzione deve essere sociale. La
diserzione dev'essere nostra nella forma della disobbedienza, della
politica.
Chi ritiene che questa sia una guerra contingente, chi ritiene che ci si
trovi solo di fronte alla contingenza d'una guerra, non ha capito,
credo, la costituzione dell'Impero. Continuerà ad agire come se ci
trovassimo in un tempo «altro».
Un miracolo della politica è dunque possibile, la politica del miracolo
è praticabile. Investire la politica della nostra impotenza è possibile.
La fragilità degli Alleati è enorme sul terreno della politica tanto
quanto è enorme la sua potenza sul terreno della guerra. La fragilità
dei governi alleati nasce tutta dall'avere sussunta l'opposizione e la
sua rappresentanza piuttosto che espulsa e circoscritta all'esterno come
nella «guerra fredda». Qui bisogna agire, qui l'assoluto deve investire
il relativo.
L'Impero è solo una immateriale «tigre di carta». I serbi lo sanno bene.
Se continuano a resistere. Miracolosamente.

Lanfranco Caminiti
Roma, 6 maggio 1999