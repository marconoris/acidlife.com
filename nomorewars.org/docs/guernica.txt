
Oggetto: GUERNICA! NUOVA PRODUZIONE TEATRO NUCLEO /1999


GUERNICA!
NOTE DI REGIA

I
Eravamo da un mese immersi nel lavoro di creazione di GUERNICA! quando
la NATO iniziò il bombardamento della Serbia.
Giorno dopo giorno gli aerei martellavano Belgrado e, nel capannone che
ospita il nostro Teatro, gli attori erano intenti a dare una vita
attuale ai membri delle Brigate Internazionali.
Le bombe intelligenti esplosero sulla nostra intelligenza.
Siamo istupiditi. Quando entriamo in sala abbiamo il corpo pieno
d'immagini che non possiamo tacitare, fiamme e distruzione sulla città
inerme, tutti i gradi dell’orrore nei volti dei profughi.
Ricordiamo la frase di Shakespeare e pensiamo che la nostra sarà una
storia raccontata da un idiota piena di rumore e di furia.
II
Dei ragazzi escono dal cinema dove hanno visto ‘Terra e Libertà’ di Ken
Loach. Dicono: "andare a morire per un’idea in un Paese che non è il
tuo, è da stupidi."
Migliaia di stupidi accorsero in Spagna a salvare la Repubblica che i
governi europei avevano deciso di uccidere. Con le armi, come i tedeschi
e gli italiani, con il blocco economico come tanti altri.
III
Scrive Maite Fernandez, zia di Horacio e decana delle attrici cilene, in
un libro dedicato alla sua infanzia patagonica: "triestini, croati,
montenegrini, russi, greci, armeni, bulgari, albanesi, serbi...un giorno
là a Comodoro trovarono una patria comune: la Spagna
Repubblicana...Comodoro fu la terza città del Paese nel totale
dell’aiuto a Spagna. Ed erano i gringos più gringos coloro che
contribuivano con più larghezza, nonostante la loro riconosciuta
avarizia. I loro vestiti scoloriti e rattoppati al massimo anche se
impeccabilmente puliti, i grossi scarponi, il mangiare ridotto, tutto
per risparmiare, per ‘fare l’America’. Ma Spagna apriva la loro
borsa...si appassionavano, non parlavano spagnolo ma l’unico impulso
generoso che conobbero fu per quel Paese... quando suonava l’Inno di
Riego, piangevano tutti".
IV
Ci sono nomi che ricorrono. Il Condor è un maestoso mangiacarogne che
vive in Patagonia. Sul cielo di Guernica volteggiano aerei moderni,
Aermacchi, Heinkel. Provano nuove armi e la strategia del terrore.
Bombardare la popolazione civile per fiaccare l’anima della Repubblica.
Gli squadroni aerei si chiamano Legion Condor. Condor è anche il nome
che si sono dati i servizi segreti argentini, cileni ed uruguayani per
uccidere, di concerto con la C.I.A., gli stupidi che lottano per la
giustizia e la democrazia. Nel suo becco questo condor porta, nella
nostra memoria di quella Spagna, la tortura che subì quaranta anni dopo
l’argentino Guillermo MacLean, allora giovane militante oggi creatore
delle sculture d’acciaio che usiamo nello spettacolo.
V
I brigatisti internazionali cantavano. Parole di speranza, di lotta, di
resistenza abitarono antiche melodie. È un esercito speciale quello che
trova la sua forza non nell’armonia dura delle marce ma nell'infinita
dolcezza della musica mediterranea. Durante i decenni successivi sono
diventate colonna sonora naturale di mille Resistenze. Naturalmente sono
entrate nella trama dello spettacolo.
4

GUERNICA!


VI
I Poeti fecero quadrato a difesa della Repubblica. Miguel Hernandez,
Leon Felipe, Miguel de Unamuno, Rafael Alberti, Pablo Neruda scrissero
le parole che incessantemente pronunciano gli attori. Chissà quali poemi
avrebbe scritto Federico Garcia Lorca se non lo avessero assassinato. Il
Male teme la poesia come al suo peggiore nemico. Devastato, Antonio
Machado morì in esilio, alle porte della Catalogna. Nei suoi vestiti fu
trovato l’ultimo verso che scrisse: "Estos dias azules y este sol de la
infancia".
VII
Tra i brigatisti tanti intellettuali di vaglia. Peter Weiss ne scrive
sull’Estetica della Resistenza, il suo tentativo di creare una Commedia
tedesca. Ci andò di persona. Brecht scelse invece di inviare Ruth
Berlau, a fare ricerche. Neanche Hemingway amava troppo rischiare.
Preferiva le storie che raccontavano quelli che tornavano dal fronte,
pagandole con una doccia, l’unica funzionante nell’albergo: le ha
raccontate bene, però. Simone Weil deve tornarsene subito, ferita alle
gambe dall’olio bollente: lavorava nelle cucine. Malraux, che prima di
fare il ministro di de Gaulle fu uno dei pochi aviatori al servizio
della Repubblica. George Orwell, John Dos Passos. Tra tanti altri: il
fior fiore. Le Brigate non erano certo accozzaglie di banditi, come
qualcuno vorrebbe ancora fare credere.
VIII
Questo vizio della memoria. Questa ostinazione per non fare morire il
ricordo. A volte pensiamo di esagerare e che, forse, sarebbe meglio
concederci una vacanza. Qualche settimana fa però, sui giornali: i
catalani chiedono all’Italia i danni di guerra, per i micidiali
bombardamenti su Barcellona nel 1937. Sempre sul giornale un luminare
assicura che Franco tutto sommato non era tanto male anzi. Non fosse
stato per lui i comunisti avrebbero... Non dice della latitanza dei
governi occidentali  che costrinsero la Repubblica a negoziare solo con
l’Unione Sovietica. Non dice tante altre cose.

Cora Herrendorf e Horacio Czertok
TEATRO NUCLEO
http://www.4net.com/nucleo
