Appello per la pace in Kosovo promosso dalla Tavola della Pace
e dal Coordinamento Nazionale degli Enti Locali per la pace



La guerra che, dal 1991, sta infiammando l'ex Jugoslavia e l'intera regione
dei Balcani è dunque entrata in una nuova drammatica fase, coinvolgendo
direttamente anche il nostro Paese come mai era successo in passato.

Nessuno sa quanto durerà, quali saranno i suoi esiti e le sue conseguenze.

La perversa logica dell'ultimatum ha avuto il sopravvento su tutti
trascinandoci in una spirale cieca e incontrollabile che si poteva e doveva
evitare. Difendere i diritti umani, ovunque siano violati, è dovere
fondamentale della comunità internazionale, dei singoli stati e di tutti.

Dal 1989, la gente del Kosovo ha chiesto aiuto all'Europa e al mondo per
ottenere, in modo pacifico e nonviolento, il rispetto dei propri diritti.
Tutti lo sapevano ma nessuno ha dato loro ascolto. Perché si è atteso lo
scoppio della rivolta armata contro Milosevic per cominciare ad interessarsi
dei loro problemi? E l'Onu, perchè non è intervenuta? Perchè non si è
inviata una forza di polizia internazionale?

La guerra della Nato contro Milosevic è illegale perchè va contro i principi
della Carta dell'Onu ed è priva dell'autorizzazione del Consiglio di
Sicurezza ai sensi dell'art 53. Essa ha costretto anche le organizzazioni
umanitarie ad abbandonare le popolazioni del Kosovo che oggi sono state
lasciate sole -loro sì a terra- senza alcun aiuto e protezione.
I bombardamenti stanno aggravando le loro sofferenze e aumentando a
dismisura il numero dei profughi.

In queste ore, segnate da una profonda solidarietà con le popolazioni
colpite da questa tragedia e da un'altrettanto profonda amarezza per le
gravi responsabilità dell'Europa e dell'Onu, lanciamo un nuovo appello alla
pace e alla difesa dei diritti umani.

Chiediamo ai governi della Nato di mettere fine ai bombardamenti e di ridare
la parola alle Nazioni Unite, al negoziato e all'intervento umanitario.
Nessuno si può sottrarre a questa prospettiva, a cominciare dal Presidente
Jugoslavo, Milosevic.

Chiediamo il rispetto e l'applicazione integrale della Carta delle Nazioni
Unite, del Diritto internazionale dei diritti umani e della Costituzione che
impegna il nostro paese e tutte le sue istituzioni ad operare per la pace e
la giustizia nel mondo.

Al Governo italiano chiediamo inoltre di convocare urgentemente un "Tavolo
di coordinamento per il Kosovo" per valutare insieme alle organizzazioni
della società civile, alle regioni e agli enti locali le iniziative da
assumere.

La logica della guerra non può risolvere alcuna controversia internazionale.
Anzi, come dimostra anche la storia più recente, finisce con aggravarle.

L'Italia la ripudia e, oggi, ha non solo il dovere ma l'interesse ad evitare
la sua prosecuzione. L'Onu è stata fondata per prevenirla, ma appare chiaro
che se non si giungerà presto ad una vera riforma democratica che abolisca
il potere di veto e crei una forza di polizia internazionale, è destinata a
consumarsi nell'ipocrisia.

La pace non è il contrario della guerra, ma il frutto possibile di un
impegno incessante per la giustizia e i diritti umani.

Nel Kosovo, come nell'intera regione dei Balcani, può essere raggiunta solo
rompendo la spirale che da otto anni sta mettendo tutti contro tutti. Non ci
riusciranno le bombe ma coloro che aiuteranno quei popoli a ricostruire il
proprio futuro in Europa.

Per questo, chiediamo all'Unione Europea e al Presidente designato della
Commissione Europea, Romano Prodi, l'immediata convocazione di una
conferenza internazionale sui Balcani che affronti le numerose crisi aperte
e definisca un progetto di integrazione e sicurezza comune.



Perugia, 25 marzo 1999



Tavola della Pace
Coordinamento Nazionale degli Enti Locali per la pace
p. Nicola Giandomenico, Sacro Convento di Assisi
Mariano Borgognoni, Presidente Coordinamento Nazionale degli Enti Locali per
la pace
Flavio Lotti, coordinatore della Tavola della pace
Antonio Papisca, Direttore Master Europeo Diritti Umani e Democratizzazione
Tom Benetollo, Segretario nazionale Arci
Giulio Marcon, Presidente ICS
Tonio Dell'Olio, Segretario nazionale di Pax Christi
Rosario Lembo, Presidente nazionale CIPSI
Marco Mascia, Coordinatore Centro Diritti Umani -Università di Padova
Massimo Paolicelli, Portavoce Associazione Nazionale Obiettori nonviolenti
Graziano Zoni, Presidente nazionale Emmaus Italia
Gabriele De Veris, Delegato AGESCI - settore pace nonviolenza solidarietà
Associazione Umbra per l'Obiezione di Coscienza




Le adesioni vanno inviate a:


Tavola della Pace
Via della Viola, 1 - 06122 Perugia
Tel. 075/5736890 fax. 075/5721234
E.mail: mpace@krenet.it
http:// www.krenet.it/a/mpace

 Coordinamento Nazionale Enti Locali per la Pace
Via della Viola, 1 - 06122 Perugia
tel. 075/5722479 fax. 075/5721234



Tavola della Pace©1999