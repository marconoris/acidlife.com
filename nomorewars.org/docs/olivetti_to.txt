Da: owner-cyber-rights@ecn.org per conto di nomorewar [nomorewar@iol.it]
Inviato: mercoledì 19 maggio 1999 16.19
A: cyber-rights@ecn.org
Oggetto: Lettera contro la guerra

BASTA CON LA GUERRA

Noi firmatari di questo documento, personale docente e non docente della
s.m.s. C. Olivetti di Torino, intendiamo affermare con risolutezza che

come persone

- ripudiamo la guerra dal momento che non potrà mai essere (e non è mai
stata) né strumento di soluzione delle controversie internazionali né mezzo
di interruzione definitiva di soprusi, orrori, genocidi
- non possiamo accettare che la violenza e la forza siano utilizzate per
fini umanitari né che i fini umanitari servano da paravento ad azioni
foriere di nuove stragi, dolori, soprusi, distruzioni

come cittadini

- non possiamo dimenticare che l'art.11 della nostra Costituzione condanna
l'uso delle armi come soluzione delle controversie internazionali
- non accettiamo, quindi, che atti di guerra partano dal nostro territorio
né che vi partecipino militari italiani
- constatiamo che "il diritto è in lutto" in quanto l'intervento NATO non è
legittimato né da un mandato ONU né rientra negli obblighi previsti dal
trattato NATO

come insegnanti

- proviamo frustrazione, impotenza e vergogna in quanto i tentativi di
trasmettere valori di rispetto, solidarietà, uguaglianza e tolleranza sono
sbeffeggiati costantemente dalle immagini che arrivano dai media
- proviamo ribrezzo nel constatare che da più di un mese viene ribadito che
il più forte ha ragione e può calpestare diritti elementari
- proviamo disagio nell'aver spiegato i motivi ufficiali e "reali" sottesi
all'ultimatum austriaco alla Serbia del 23/7/1914 e sentire che i nostri
allievi più attenti rilevano impressionanti somiglianze nelle motivazioni
ufficiali e "reali" dell'attuale intervento

Appoggiamo e sosteniamo pertanto ogni iniziativa volta ad ottenere
l'immediato cessate il fuoco e l'altrettanto sollecito inizio di nuove
trattative che portino ad una soluzione pacifica e stabile nell'intera zona
balcanica prima che i paesaggi lunari e le fosse comuni diventino il nostro
nuovo habitat e la legge della giungla il nuovo codice.

Torino 29/4/1999
Aime, Cagna, Cassiano Laura e Luisa, Castelli, Charbonnier, De Maria,
Fattor, Ferraro, Ferreri, Iudici, Lanzone, Longhitano, Mangullo, Marchionni,
Micheletti, Molinaro, Monticone, Piccinino, Pierri, Pisani, Restagno, Ricci,
Savoia, Scanavino, Selvaggi, Testa, Todino, Villata, Zucca





