Da: owner-cyber-rights@ecn.org per conto di radio digitale
[radiodigitale@hotmail.com]
Inviato: venerdì 30 aprile 1999 3.40
A: cslist@ecn.org; cyber-rights@ecn.org; internazionale@ecn.org
Oggetto: analisi della situazione del kossovo di Luca Rastello

Proponiamo di seguito il contenuto dell'intervento di Luca Rastello 
(giornalista che scrive su diario), di
ritorno dai Balcani, a un'assemblea tenuta nell'università di Torino.
Mette sul piatto sicuramente tante cose che non vengono fuori nei media.
E' da leggere con un planisfero davanti, ed è abbastanza lungo. Ma offre 
davvero delle nuove chiavi di
interpretazione.

Coordinamento universitario contro la guerra (facoltà umanistiche di Torino)


(Assemblea di mercoledì 21 aprile all’Università di Torino. Aula 34 di 
Palazzo Nuovo)


Luca Rastello. Giornalista.


Ci sono tre argomenti a cui vorrei accennare da porre al dibattito:


il primo è una domanda: il Kossovo è oggi il teatro, e sicuramente solo il 
primo teatro, di questa guerra
ma è possibile pensare che gli interessi strategici che questa guerra 
coinvolge siano limitati al Kossovo o
in generale alla Federazione Jugoslava ?


il secondo argomento è doloroso: è accennare alla domanda sul "che fare", 
domanda nobile ma che ci
trova, secondo me, privati da questa guerra addirittura dei linguaggi 
critici ed analitici per reagire, per
resistere a quello che sta succedendo. Il paradigma umanitario oggi viene 
previsto tra le armi dalle parti
in guerra. L’aiuto umanitario, l’azione umanitaria fa parte anche di 
strategie belliche. Con questo bisogna
fare i conti anche se è molto difficile e doloroso.


il terzo argomento - cercherò di essere veramente sintetico su tutti e tre, 
quindi mi perdonerete lo
schematismo a cui sarò costretto che spero non offenda l’intelligenza - è la 
responsabilità o no del
cosiddetto "popolo serbo", perché nel dibattito politico su questa guerra mi 
pare che si confrontino
posizioni specularmente semplicistiche e ideologiche, a volte addirittura 
venate di propaganda, e credo
sia il caso di aprire anche un dibattito sui linguaggi con cui andiamo a 
parlare di questa guerra, che sarà
di lungo periodo.


Punto primo. Interessi strategici

Mi perdonerete un’immagine semplificatoria. E’ l’immagine di due assi che 
s’incrociano. Io credo che si
possa dire che questa guerra


negli attori è una guerra mondiale, gli attori di questa guerra sono 
mondiali;


negli interessi strategici e nelle poste che sono in gioco è una guerra 
mondiale;


nello sviluppo territoriale oggi è una guerra localizzata ma, lo dico con 
tristezza, ma con assoluta
sicurezza, non rimarrà localizzata al Kossovo. Si può sperare che rimanga 
una guerra localizzata alle aree
meridionali dei Balcani, ma coinvolgerà certamente altri stati: il 
Montenegro e l’Albania per primi, la
Macedonia in seguito, ci sono rischi anche per la Bulgaria e per la Grecia.


Per almeno due parametri su tre siamo di fronte a una guerra mondiale. 
Bisogna prenderne atto. Il più
problematico è forse il secondo che ho citato, gli interessi strategici in 
gioco.

Io mi riferisco a delle analisi che non vengono sicuramente da ambienti che 
potremmo definire critici nei
confronti della guerra e delle azioni militari, questo per appoggiarmi a una 
fonte non sospetta di
partigianeria, il genere di partigianeria per lo meno nel senso in cui 
potrei essere partigiano io.

Il generale Alfred Moisiu, il delegato, rappresentante dell’Albania alla 
Nato - un uomo che parla con
estrema chiarezza -, dice per esempio che l’azione umanitaria della Nato è 
il preludio all’intervento di
terra. Analizza le forze che vengono schierate sul territorio per l’azione 
umanitaria, reparti da
combattimento oltre le prime linee, ridendo dell’informazione italiana che 
ci racconta che si utilizzino
reparti di questo genere per portare sacchi di farina. E scrive anche come 
avverrà l’inizio di questa
attacco di terra, e questo se serve lo racconteremo dopo.

Ma soprattutto parla dal suo punto di vista di un asse strategico 
importante, politico, economico, culturale
- non religioso, attenzione - che unisce in un sistema di relazioni di 
mercato, ma anche diplomatiche,
Mosca, Belgrado e Atene. Il punto sensibile di quest’asse, chiamiamolo asse 
verticale
Mosca-Belgrado-Atene, ma sono coinvolte anche la Bielorussia, l’Ucraina e 
altri paesi; però i tre i punti
fondamentali dal punto di vista di un’analisi schematica del conflitto sono 
questi.


Il punto sensibile è Atene. La Grecia appartiene alla Nato, fa parte 
dell’Alleanza Atlantica, ma è divisa
dalla Turchia da una conflittualità molto vecchia e molto forte e 
potenzialmente esplosiva. Atene è scossa
da un movimento contro l’appartenenza alla Nato che non è soltanto un 
movimento popolare di massa, ma
coinvolge i vertici dell’esercito. Atene è un alleato inaffidabile e 
decisivo. L’inimicizia con la Turchia fa
di Atene oggi un punto estremamente sensibile.


Permettetemi una passeggiata in Asia, brevissima. Oggi la Turchia risponde 
agli interessi strategici degli
Stati Uniti più di qualunque altro paese nel Mediterraneo. La dissoluzione 
dell’Unione Sovietica nel ’91
ha creato repubbliche nel centro dell’Asia; se ne possono citare cinque, 
sono quelle che finiscono in stan:
Uzbekistan, Kazakistan, Turkmenistan, Kirgisistan e Tagikistan. Sono 
repubbliche che dispongono di
risorse energetiche e di risorse naturali così importanti da aver messo in 
ombra il ruolo dei paesi arabi. I
più importanti giacimenti di petrolio oggi al mondo sono nel mar Caspio e in 
queste repubbliche. Sono
repubbliche che hanno gas naturale quanto basta per alimentare almeno un 
terzo del pianeta. Dispongono
della risorsa per cui, dicono molti analisti, si faranno le guerre del 
ventunesimo secolo: l’acqua e i luoghi
di transito dell’acqua; e dispongono di una quarta risorsa, importantissima 
in un contesto come questo in
cui l’economia criminale sempre di più infiltra quella legale fino a non 
esserne distinguibile: papavero da
oppio.

Ora questi cinque potenziali giganti economico-energetici hanno anche due 
caratteristiche importanti:


sono islamici ma laici, come la Turchia;


vi si parla la lingua turca. Addirittura in quattro di queste cinque 
repubbliche la lingua turca è la lingua
della maggioranza della popolazione.

E’ chiaro che la necessità di definire gli obiettivi strategici dei tempi 
che vengono, riconducendo queste
repubbliche, così potenzialmente importanti, alle aree di influenza 
dell’occidente, sottraendole alla
gravità naturale nei confronti della Russia e alla tentazione del 
fondamentalismo islamico, vede nella
Turchia il ponte privilegiato. Questa è anche una ragione per cui la Turchia 
può permettersi di massacrare
tutti i kurdi che vuole senza che nessuno dica niente.


Questo è l’elemento che rende delicata la Grecia. La passeggiata in Asia 
finisce tra quindici secondi, e
comprende ancora un breve detour in Afghanistan. il primo confronto anche 
armato tra Stati Uniti e Russia
per le linee di rifornimento energetico è la guerra in Afghanistan.

In Turkmenistan e sul Mar Caspio si produce il petrolio e c’è già un 
controllo occidentale. Il Pakistan dà
sull’Oceano Indiano ed è a controllo occidentale. Se si riuscisse a unire 
queste due terre, in modo da
portare il petrolio e il gas naturale all’Oceano Indiano, e renderlo 
disponibile alle petroliere occidentali
evitando il controllo russo, si sarebbe realizzato un corridoio che sottrae 
una delle possibilità più
importanti da parte della Russia di esercitare una politica di potenza.

Questo tentativo è stato realizzato con la guerra in Afghanistan. Si è 
creato un potere, i talebani, in grado
di unificare il paese; i talebani sono stati alimentati, finanziati, 
politicamente legittimati dall’occidente.
Un esempio: questi gran produttori di papavero da oppio sono finanziati coi 
fondi del programma delle
Nazioni Unite per la lotta alla droga (UNDCP), il cui presidente è Pino 
Arlacchi. E sono miliardi. Ma
hanno anche diversi altri finanziamenti attraverso vie meno visibili.

Ora, la linea di deflusso di sud-est è realizzata, le grandi linee di 
oleodotto possono partire dal Caspio e
arrivare all’Oceano Indiano.


Immaginate - è finita la passeggiata in Asia - che cosa succederebbe se ci 
fosse una seconda linea di
rifornimento energetico che porta quelle risorse in Europa, evitando il 
controllo russo: succederebbe che
la Russia perderebbe l’ultimo aggancio per esercitare una politica di 
potenza e per svincolarsi dal ricatto
permanente dei prestiti occidentali del Fondo Monetario Internazionale e 
della Banca Mondiale.


Ripeto: è una schematizzazione semplificatoria ed è uno degli interessi in 
gioco, non è una spiegazione di
perché si fa la guerra, non teniamo teorie del complotto; però è un 
ragionamento per dire perché gli
interessi sono mondiali.

Bene, questa via di deflusso energetico occidentale è un progetto del Fondo 
Monetario Internazionale che
si chiama ottavo corridoio. Il paese capo-commessa è l’Italia, ed è una 
linea di comunicazione che
prevede il più grande oleodotto nella storia d’Europa, un gasdotto e 
bretelle di comunicazione stradali e
ferroviarie dal mar Nero all’Adriatico attraverso Bulgaria, Macedonia e 
Albania. Questo corridoio otto
sottrarrebbe definitivamente alla Russia il controllo dei movimenti 
dell’energia; questo corridoio otto, a
stretto controllo occidentale attraverso un’influenza atlantica su Albania, 
Bulgaria e forse una
modificazione degli equilibri in Macedonia, metterebbe la Russia 
nell’angolo. Questa è una delle ragioni
per cui su questo incrocio di assi si gioca anche la disperata resistenza 
che la Russia opera in questa
guerra.


Allora, abbiamo parlato di un asse verticale e di un asse orizzontale che si 
incrociano a sud del Kossovo,
non si incrociano in Kossovo, ma uno dei due deve spezzare l’altro perché 
siano definiti equilibri
strategici, equilibri che investono addirittura una parte del pianeta che 
arriva fino all’Asia orientale.


Ora, supponiamo di voler spezzare l’asse verticale; non si può attaccare 
Atene perché è un alleato, perché
fa parte della NATO e non si può attaccare la Russia perché - le ragioni 
sono ovvie – sarebbe una guerra
mondiale distruttiva con risvolti atomici. Si può attaccare la Jugoslavia, 
che è l’unico attaccabile. Non
solo è l’unico attaccabile, ma deve essere attaccato, dà ragioni anche 
umanitarie, politiche, insomma un
regime criminale genocida che fornisce ottime giustificazioni per un attacco 
presentabile davanti alla
comunità internazionale.


Questo è un ragionamento molto schematico, di cui vi chiedo scusa ma 
semplicemente per rendere conto
del fatto che in questa guerra sono in gioco, indipendentemente da quali 
siano le cause scatenanti,
dibattito che sarebbe astratto, interessi di portata mondiale, gli attori 
sono mondiali; questo per
giustificare l’affermazione di inizio che, per almeno due parametri su tre, 
è in corso una guerra mondiale.
Se vogliamo possiamo dire che la terza guerra mondiale è stata la guerra 
fredda e quindi si può sperare
che la quarta non sia calda come le prime due; ma forse è un eccesso di 
ottimismo.






Secondo argomento: il paradigma umanitario

La situazione della guerra contemporanea, le strategie belliche 
contemporanee prevedono un uso
strumentale delle tragedie umanitarie. La guerra in Bosnia l’ha dimostrato: 
i civili non un incidente di
percorso ma l’obiettivo della guerra. Gli spostamenti di popolazione sono 
spostamenti di massa, biblici,
deportazioni, stermini di massa; sono obiettivi della guerra, non danni 
collaterali. Oggi le masse di
profughi sono usate da tutte e due le parti – attenzione: da tutte e due le 
parti - come armi e come strumenti
di manovra.

Da un lato il regime jugoslavo usa le masse di profughi per destabilizzare i 
paesi potenzialmente ostili in
questa guerra. In Macedonia, per esempio, di due milioni di abitanti, il 35 
per cento, secondo la stima più
ragionevole, sono albanesi; un carico di due o trecentomila profughi 
cambierebbe le percentuali
demografiche su cui si regge l’equilibrio politico macedone, creando guerra 
civile. L’Albania è stata
attraversata negli ultimi due anni da due guerre civili: nel ’97, con la 
crisi delle finanziarie private, e
nell’autunno scorso dopo l’assassinio di Azem Hajdari. E’ un paese diviso in 
un nord e un sud
politicamente, militarmente e anche criminalmente in conflitto tra loro. 
Anche qui, uno spostamento di
popolazione dal nord crea una situazione di potenziale guerra civile. Questo 
Belgrado lo sa e a questo
fine utilizza strumentalmente la tragedia di massa dei profughi.

Ma non è diverso dall’altra parte. La ragione per cui i profughi vengono 
tenuti vicino al confine non è
astrattamente, basta andare là per rendersene conto, che pensano di tornare 
a casa, che pensano che presto
torneranno nelle loro case. Queste masse di profughi servono ad alimentare 
un’emergenza permanente che
significa scontri di confine che porteranno all’entrata in guerra di altri 
stati, trasformando questa guerra
locale in una guerra fra stati. L’Albania è pronta, ha già mobilitato le 
truppe, si avvale dell’impiego di
forze internazionali sotto copertura. Il modello è quello dei contras in 
Nicaragua. L’esercito albanese
oggi addestra e rifornisce di mezzi e materiali l’Uck. L’Uck arruola a forza 
i profughi maschi. A
Kalimash, all’uscita di Kukës, c’è un posto di blocco dove gli uomini 
vengono separati dalle loro
famiglie e arruolati a forza. Questi profughi servono come carne da cannone; 
il generale Alfred Moisiu,
delegato albanese alla NATO, lo dice apertamente, saranno la giustificazione 
per appoggiare una loro
offensiva fallimentare con i famosi Apache e i mezzi da combattimento 
ravvicinato, saranno il pretesto
per aprire un corridoio umanitario a forza all’interno del Kossovo, 
provocare una reazione serba, e
giustificare una controreazione armata della NATO via terra. A Kukës, a 
Tropoje, nell’Albania
settentrionale, i profughi servono anche come massa di manovra, come 
legittimazione della guerra e come
serbatoio per l’Uck. Oggi si dice che fare aiuto umanitario là è un dovere 
morale, perché per esempio
solo a Kukës ci sono 140 mila persone che vivono su trattori, sotto teli di 
nylon, bambini, malattie
curabili che rischiano di fare strage nei prossimi mesi. E’ vero, però un 
elemento che io pongo al
dibattito, che è estremamente critico, difficile da valutare è questo: oggi 
intervenire lì significa anche
stabilizzare questa situazione, significa fare la manutenzione di un’arma; 
per un certo verso, usando
un’immagine un po’ forte, è un po’ come oliare un cannone.




Terzo punto. La cosiddetta responsabilità del popolo serbo

Allora, nelle piazze del pacifismo italiano, della resistenza a questa 
logica di guerra, si sente spesso dire
"il popolo serbo non ha colpe". E’ una frase che contiene almeno due 
concetti ambigui e pericolosi:
popolo e colpa, credo. Io non credo che esista un popolo serbo; i popoli che 
abitano la Serbia sono tanti,
con appartenenze, ascendenze politiche e culturali, tradizioni e addirittura 
religioni diverse. L’operazione
criminale di Milosevic, nel corso di dieci anni, è stata semplificare la 
complessità sociale della Serbia,
ridurre una società complessa a un popolo. Quindi usare le parole di 
Milosevic oggi è un’operazione
pericolosa, ideologicamente complice, anche se questo non avviene 
consapevolmente.


Non si può però sostenere che la società civile serba, così com’è 
configurata oggi, non abbia
responsabilità. Sarebbe semplicistico. E’ un inganno, speculare all’inganno 
propagandistico atlantico, che
crea nuovi Hitler a ogni cantone. Non servono le favole consolatorie sul 
popolo buono, innocente e
bombardato. Serve analizzare quello che è successo in Serbia. In Serbia è 
stata realizzata un’operazione
di pulizia sociale, prima ancora che etnica, che nel corso di dieci anni ha 
tacitato e culturalmente
massacrato la maggior parte delle aree potenzialmente critiche. Ha ridotto 
al silenzio e alla fuga la
borghesia cosmopolita, meno sedotta dal nazionalismo e dai massacri che quel 
nazionalismo di massa
produceva in Bosnia e in Croazia e dalle potenzialità di distruzione della 
democrazia.


Io non sono d’accordo con i giornalisti che usano l’immagine "Milosevic come 
Hitler". Fra i giornali che
usano quest’immagine c’è anche quello per cui io lavoro, che è diario, e 
infatti stiamo conducendo un
dibattito interno. Non perché io mi schieri con Milosevic, ma forse perché è 
un’immagine consolatoria,
perché rimanda a un modello storicamente già sconfitto, che richiede 
soltanto un aggiustamento militare.
Rimanda a una realtà che appartiene già al passato della politica e della 
storia, che la forza potrebbe
rovesciare. Purtroppo il potere di Milosevic incarna un modello, proprio 
perché non è hitleriano, oggi
molto più pericoloso. Milosevic rappresenta la commistione della gestione 
della cosa pubblica e del
potere politico con la gestione della finanza criminale, dei capitali di 
provenienza illecita e la
criminalizzazione complessiva del tessuto economico produttivo di un paese.


E’ un modello che ha incarnazioni e realizzazioni in tutto il mondo: in 
Russia, per cominciare, nell’Asia
che abbiamo citato, nel terzo mondo in Nigeria, è un modello espansivo, 
pervasivo. E’ un modello di
mafia che si fa stato scavalcando il vecchio modello italiano di 
condizionamento mafioso sulla politica.
In un clima di accesso immediato, accelerato al mercato selvaggio, l’unico 
ciclo economico che permette
le accumulazioni rapide di ricchezza che stabilizzano la nuova classe di 
potere è il ciclo criminale. Per le
mafie, schematizzando ancora a costo di offendere l’intelligenza di tutti, è 
molto più redditizio ed
economico oggi assumersi direttamente la gestione della cosa pubblica. 
Milosevic e la sua cupola hanno
realizzato in Serbia, attraverso la privatizzazione del credito, un sistema 
che ha permesso loro di
impoverire la società civile, di drenare tutta la valuta pregiata in 
circolazione nella Jugoslavia, di
impadronirsi di quote di controllo in tutte le attività produttive 
realizzando una centralizzazione
dell’economia che non esisteva nemmeno sotto il socialismo. Paradossalmente, 
in un tempo di
privatizzazione l’economia è centralizzata al potere politico che lo ha 
acquisito grazie alle speculazioni
truffaldine realizzate nel sistema finanziario e fa oggi di Milosevic e dei 
suoi compagni d’affari,
proprietari peraltro delle banche off-shore di Cipro, dove vengono riciclati 
i capitali delle mafie di tutto
il Mediterraneo, un riferimento per la criminalità organizzata di mezzo 
mondo.


Allora, è il caso di dire: Milosevic non è Hitler. Per questo è ancora più 
pericoloso. E’ un modello più
moderno, più attuale. In qualche modo la società civile, così come rimane 
dalla pulizia sociale che è stata
fatta, ha trovato, a partire dagli intellettuali, per arrivare 
all’informazione, alla funzione pubblica e ai
settori produttivi, i propri spazi di interesse in questo sistema. Hanno 
creduto di potersi arricchire. Dire
che non ci sono responsabilità nella Serbia, è come quando cercano di dirci 
che gli italiani erano tutti
antifascisti e c’era Mussolini, ma era un incidente della storia. Sono 
favole consolatorie alle quali non
conviene cedere perché fanno velo alla comprensione di quello che sta 
succedendo.






Conclusioni

Finisco dicendo che è stata un’operazione criminale, illegittima e sbagliata 
iniziare questa guerra perché
questa guerra era voluta da tutte le parti:

era voluta dall’Uck, per realizzare il programma di indipendenza del Kossovo 
al di là delle scelte di
diritto internazionale e per diventare la classe dirigente del nuovo Kossovo 
scavalcando le
rappresentanze democratiche di quella popolazione;

era voluta dalla Nato per ridefinire il disegno strategico del proprio 
controllo su quell’area;

era voluta da Milosevic per consolidare il suo potere all’interno e perché, 
consapevole dell’importanza
strategica di questa guerra, Milosevic sapeva di poter tirare in lungo e 
giocare il tutto per tutto senza
perdere appoggi importanti.

Iniziare questa guerra è stata un’operazione criminale. Purtroppo iniziare 
una guerra è come aprire una
centrale nucleare: non basta poi chiuderla e pensare di aver risolto il 
problema. Ci sono processi che
ormai vanno avanti e coi quali bisogna confrontarsi non più con le parole 
d’ordine astratte del passato
perché sarebbe un’ingenuità ai limiti della connivenza.





______________________________________________________
Get Your Private, Free Email at http://www.hotmail.com
