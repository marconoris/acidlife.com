 ________________________________________________
      A - I N F O S  N E W S  S E R V I C E
            http://www.ainfos.ca/
 ________________________________________________

Aviano 20.000
Forse mai una manifestazione contro la guerra aveva così radicalmente
contraddetto l’appello politico che l’aveva promossa come quella svoltasi
il 6 giugno ad Aviano.
Questo è il primo, evidente, dato che emerge all’indomani della più grande
manifestazione (oltre 20.000 persone) organizzata contro la base strategica
di Aviano; infatti se l’appello sponsorizzato da "Il manifesto" e firmato
da vari rappresentanti della cosiddetta "società civile", intellettuali e
politici, non muoveva una parola di critica al governo italiano, sul ruolo
del partito di D’Alema e sull’adesione alla NATO, il pur variegato e quasi
caotico corteo ha avuto una forte e generalizzata connotazione
antigovernativa e antiNATO e, dopo un paradossale balletto di adesioni e
dissociazioni, ha fortunatamente registrato, più per il timore di plateali
contestazioni che di scontri, l’assenza dei partiti e dei sindacati
filogovernativi (DS,CGIL, Verdi, Comunisti Italiani), vanificando i giochi
politici di quanti - come i "registi" del Melting dei Centri Sociali del
Nord Est - si proponevano l’unità con la "sinistra" istituzionale e di
governo.
Il corteo è invece risultato composto ed animato soprattutto dai sindacati
di base, donne in nero, oltre che da un numero considerevole di persone che
in modo spontaneo erano là per esprimere la propria rabbia contro la
partecipazione italiana ad una guerra decisa sulle loro teste. Tra le
presenze organizzate sicuramente è risaltata quella di Rifondazione
Comunista, dei centri sociali e di "Autonomia di Classe", mentre anarchici
ed anarchiche, oltre che dietro lo striscione del Comitato Unitario Contro
Aviano 2000, erano presenti e visibili in più settori del corteo.
Al contrario, specie dopo la presa di distanza dei "Beati i Costruttori di
Pace" e la loro polemica nei confronti dei promotori accusati di
elettoralismo, è risultata del tutto marginale la partecipazione del
pacifismo cattolico; la proposta alternativa dei "beati" era quella di una
manifestazione sotto l’unica bandiera dell’arcobaleno, ma non ci risulta
che una simile idea sia mai stata avanzata in occasione della rituale
marcia Perugia - Assisi in cui quest’anno hanno sfilato non solo le
bandiere dei partiti ma anche i responsabili del "governo di guerra".
L’atteggiamento delle forze dell’ordine, presenti a quanto riporta la
stampa con oltre 2000 agenti-robocop dislocati lungo tutto il perimetro
della base, difesa anche con elicotteri e autoblindo, è risultato
improntato alle direttive del Ministero dell’Interno che aveva concordato
con i promotori lo svolgimento della manifestazione entro i limiti della
tollerabilità.
Così da un lato è stata concessa una sospensione dei decolli dei
bombardieri USA da Aviano nelle ore in cui i manifestanti erano davanti
alla base, e dell’altro la polizia ha tentato di bloccare preventivamente
con i manganelli la partenza dei treni occupati dalle realtà antagoniste a
Napoli e a Roma, quando altrove per i "promotori" venivano predisposti
treni Verdi senza problema di sorta.
Ma questa, ormai, non è una novità e soltanto chi non vuole vedere può non
accorgersi della sostanziale compatibilità con il potere costituito di
taluni settori post-autonomi che avrebbero preferito manifestare a fianco
dei diessini e dei cattolici piuttosto che con chi si richiama ancora
all’autonomia proletaria e non ha rinunciato alla sovversione sociale.
Chissà invece se e quando, contro questa guerra o la prossima, sapremo di
nuovo assediare gli assedianti.

UN reporter

P.S: Lunedì 7, dal quotidiano Bollettino di guerra, si apprendeva che,
nella giornata del 6 la NATO aveva effettuato - alla faccia della
"sospensione" - 203 attacchi aerei, con un aumento del 50% rispetto al
giorno precedente. Pare inoltre che, proprio nelle ore della
manifestazione, bombe siano state scaricate nell’Adriatico nel tratto di
mare antistante Comacchio.



     ****** A-Infos News Service *****
      Notizie su e per gli anarchici

 Per iscriversi        -> mandare un messaggio a MAJORDOMO@TAO.CA e
                          nel corpo del msg scrivere SUBSCRIBE A-INFOS-IT
 Per informazioni      -> http://www.ainfos.ca/
 Per inoltrare altrove -> includere questa sezione

