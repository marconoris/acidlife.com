Appello di dottorandi, dottori di ricerca e borsisti di alcune Università
italiane

NON VOTEREMO I VOSTRI CREDITI DI GUERRA
Abbiamo anche studiato. E non è servito ad evitare il peggio.
(Franco Fortini)



Belgrado brucia e a Pristina scorre il sangue dei popoli del Kossovo. Ma
anche il Kurdistan brucia e il sangue dei tibetani martirizzati dall’
esercito cinese non è meno copioso. E poi il Rwanda, l’Iraq, l’Algeria, il
Congo e tanti altri luoghi che sono periferia non solo del mondo reale, ma,
ormai, anche del nostro immaginario. Ci sembra già di sentire le spazientite
obiezioni al sanguinoso elenco: il mondo è crudele, ma da qualche parte
bisogna pur cominciare; il Kossovo è vicino e l’Hitler dei Balcani è una
minaccia anche per noi; eccoli, i soliti pacifisti imbelli (con quale virile
libidine pronunciano questo aggettivo), quelli che non volevano morire per
Danzica e nemmeno per il Kuwait!

C’è qualcosa di differente, tuttavia, in questa guerra e nei suoi
appassionati sostenitori. Qualcosa di altrettanto criminale dei
bombardamenti a tappeto sulle popolazioni civili degli aerei Nato - e
italiani, scopriamo ora. Qualcosa che non uccide, certo, viaggiatori di
treno serbi o bambini albanesi in fuga, che non ha la ferocia delle squadre
di pulizia etnica (serbe o albanesi che siano) o il grigiore ministeriale
dell’ex-banchiere Milosevic, chiamato dall’ironia della storia alla guida di
un pezzo di quella terra che una volta si chiamava Jugoslavia. Quel qualcosa
si chiama menzogna.

Non siamo anime candide, anche se siamo dottorandi di ricerca e pratichiamo
l’illusione come professione, seppure temporanea. Eppure questa volta
vediamo un salto di qualità, una specificità orribile. E paurosa. Perché non
è più confinata dall’altra parte, nelle acque limacciose della conservazione
sociale, del militarismo cretino, dell’atlantismo settario (compreso quello
dei neofiti, come sempre più zelanti). La vediamo invece tracimare oltre le
barriere della comune coscienza democratica e inquinare, forse
irrimediabilmente, gli ultimi scampoli di un’identità politica e morale,
fosse anche appena progressiva e repubblicana. Lungo sarebbe l’elenco delle
bugie spacciate per senso comune, delle verità capovolte o sepolte nelle
fosse comuni dell’indecenza. E lungo anche l’elenco degli intellettuali
arruolati, delle casematte accademiche silenti e disciplinate: alla felice
diserzione dalle false ragioni delle armi e del dominio si preferisce un’
infelice diserzione dal ragionare tout court. Sempre che non si consideri
come tale il coronare di ghirlande fiorite ed eufemismi, in totalitaria
sinergia con il sistema mediatico della propaganda atlantica, i
bombardamenti a tappeto sulle grandi città, impresa che in Europa non si
ricordava dal 1945.

Superata la reticenza dei primi giorni, anche dalle labbra degli uomini
politici e dei commentatori spunta ora la parola "guerra": finalmente si ha
il coraggio di servirsi di questa definizione, anche se la si nega subito
dopo, sottolineando il peculiare carattere "umanitario" di quest’azione
militare. È bene allora affermare senza alcuna ipocrisia che la guerra della
Nato non ha nulla di umanitario. La sorte degli albanesi e dei serbi non ha
avuto alcun posto nelle strategie di politici e militari. Mentre i piani di
bombardamento erano pronti da mesi, così come l’invio di truppe di terra, l’
assistenza alle prevedibili vittime civili dei bombardamenti e della
repressione da essi scatenata è felice improvvisazione di questi giorni. In
queste occasioni ovviamente nulla è lasciato al caso e questo dato di fatto
inconfutabile la dice lunga sul mettiamo "le vittime al primo posto"
ripetuto con lacrimevole ossessività dai nostri commentatori. Se non
bastasse sarebbe poi sufficiente ascoltare le parole di chi l’intervento
umanitario lo pratica davvero in Kossovo, da anni. Ci riferiamo naturalmente
agli esponenti delle Ong che all’unanimità avevano messo in guardia dall’
utilizzo dei bombardamenti, paventando l’incrudelirsi dello scontro tra
serbi ed albanesi, aggravato dalla assenza sul campo di osservatori esterni
e dalla pioggia di missili intelligenti ma impoveriti all’uranio.

Come, ben lungi dal portare un aiuto reale, i bombardamenti hanno creato le
prime vittime della guerra dell’Adriatico, rendendo ancor più disgraziata la
sorte delle popolazioni del Kossovo, allo stesso modo la scelta dell’
intervento militare ha dovuto creare un barbaro Nemico per poterlo
bersagliare a piacimento.La presunta cattiveria serba è un altro vergognoso
tassello del mosaico di questa vicenda. La premessa maggiore del sillogismo
è che Milosevic sia come Hitler (e la Serbia come la Germania nazista), così
come lo era stato Saddam Hussein e domani chissà chi. Così in un colpo solo
si prendono due piccioni: si rende inevitabile il sostegno alla guerra (chi
non la farebbe contro Hitler e il nazismo?) e si trasforma il revisionismo
in vulgata indiscutibile, assimilando massacri e repressioni allo sterminio
pianificato su scala industriale della seconda guerra mondiale. La premessa
minore è l'unicità del nazionalismo serbo e la sua natura sempiterna. Come
se non esistesse quello albanese (o quello croato, bosniaco, sloveno) e come
se l'uno e gli altri non fossero stati un’invenzione tutto sommato recente,
basata ovviamente su miti politici di lunga durata, ma soprattutto frutto
avvelenato di una disgregazione sociale innescata da una crisi economica
indotta dalle ricette del FMI e avvallata dall'indifferenza interessata del
resto d'Europa. La sintesi finale, inevitabile partendo da queste premesse,
non poteva essere che la criminalizzazione dei serbi in sé e per sé. Razza
maledetta, vile e dannata, da schiacciare senza distinzioni tra i fanatici
della pulizia etnica, gli oppositori del regime, la povera gente che ha
trascinato la propria esistenza nel futuro incerto del dopo Tito.

La pioggia di distruzione caduta sulla Jugoslavia rende sin d’ora
irrecuperabili le posizioni di partenza: dal diktat di Rambouillet in avanti
la situazione è via via precipitata. I popoli dei Balcani ancora una volta
si vedono privati di una prospettiva di pace: l’Occidente, invece che
sostenerne lo sviluppo economico e civile, li costringe all’arretratezza
produttiva, nega loro un futuro e colma le contraddizioni a suon di missili.
A questa catastrofica parata militare ha di buon grado partecipato il
governo italiano, la cui dissociazione avrebbe permesso ben altri sviluppi
della crisi del Kossovo. Questo intervento è anticostituzionale ed è
avvenuto in spregio del dibattito parlamentare, affrontato sempre in seguito
alle decisioni governative: con l’aggravente che né una risoluzione dell’Onu
né lo stesso statuto della Nato legittimano l’aggressione ad uno Stato
sovrano.

Siamo radicalmente contrari al coinvolgimento dell’Italia in questa impresa
che consideriamo una guerra non dichiarata, un’inutile aggressione
terroristica, che riporta la strage a poche centinaia di chilometri dalle
nostre città, senza risolvere i problemi dei kossovari né facilitare la
democratizzazione e lo sviluppo della Jugoslavia e la pace nei Balcani. Fino
a quando i cieli di Aviano saranno ingombri di strumenti di sterminio, una
soluzione duratura e civile della questione del Kossovo è impossibile.

Cristina Albino (univ. Torino); Liliana Ellena (univ. Torino); Sergio Manca
(univ. Torino); Eleonora Missana (univ. Torino); Giorgio Monestarolo (univ.
Pisa); Michele Nani (univ. Venezia); Giorgio Salza (univ. Torino); Maria
Teresa Silvestrini (univ. Torino). Filippo Benfante (univ. Firenze); Andrea
Berto (univ. Venezia); Riccardo Bonavita (univ. Firenze); Alessandro
Casellato (univ. Venezia); Mario Caricchio (univ. Venezia); Cristiana
Facchini (univ. Venezia); Carlo Maria Pellizzi (univ. Pisa); Silvia
Sebastiani (Istituto Universitario Europeo, Fiesole);Silvano D'Aprile (univ.
Padova)

Altre adesioni sono in via di ultimazione da altre università italiane.
