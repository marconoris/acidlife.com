<div class=sub_tit>:SUBCONSCIO:016: omino nel suo cappottino</div><div class=sub_author>Da <b>Si chiama Francesca, questo romanzo</b> di <b>Paolo Nori</b>,  Ed. <a href='http://www.einaudi.it' target=new>Einaudi - Stile Libero</a>.</div>
<div class="sub_openclose"><a href="javascript:;" onclick="change('changeme', 'sub_hover');" class="npp_title">open</a> | <a href="javascript:;" onclick="change('changeme', 'sub_txt');" class="npp_title">close</a> | <a href="javascript:history.go(0)" class="npp_title">reload</a></div>
<div class=sub_txt id=changeme>... Che avvicinatomi quasi del tutto alla vetrina l'altro giorno nel centro schematico di Basilicanova al mattino io ho constatato che quell'omino nel suo cappottino col suo cappellino primo, ero io, secondo aveva una serie di difetti evidenti che adesso io di preciso tutti non me li ricordo me ne ricordo alcuni una faccia molto gonfia come un melone, un colorito grigio come quello di un morto, dei ciuffi di capelli grigi ribelli che scendevano da sotto il suo cappellino, una pioggia di forfora gialla sul nero delle spalle del cappottino consunto un capellone vecchio, sembrava, di quelli calvi in testa coi capelli lunghi un reduce del sessantotto del settantasette di quelli mica tanto puliti E qui cosa c'&egrave;? mi son detto prendendomi tra le due dita una protuberanza rossa che terminava con un'escrescenza gialla e di colpo, da questa misteriosa protuberanza, in seguito alla pressione congiunta degli indici della mano destra e della mano sinistra dell'omino nel suo cappottino col suo cappellino, fuoriusciva da questa misteriosa protuberanza una piccola quantit&agrave; di denso liquido giallo che ad alta velocit&agrave; si allontanava dalla superficie grigiastra del volto dell'omino nel suo cappottino col suo cappellino e terminava la sua breve corsa contro una superficie vetrosa che in virt&ugrave; della semioscurit&agrave; dell'interno rispetto all'esterno funzionava per l'omino come superficie riflettente, fino a un certo punto.<br><br>Che sorpreso poi dallo schizzo dipartitosi dal proprio organismo l'omino nel suo cappottino col suo cappellino ha fatto un salto da una parte si &egrave; venuto a trovare non pi&ugrave; al sole, ma nel cono d'ombra proiettato dall'edificio nel centro preciso di Basilicanova che c'era quella vetrina e per una elementare legge dell'ottica che coincide anche con una legge elementare della conoscenza che chi &egrave; al buio lui vede meglio, e lasciamo stare che i sufi loro probabilmente non sono d'accordo io non parlo di sufi parlo di noi disgraziati, in virt&ugrave; di questa legge elementare dell'ottica l'omino nel suo cappottino nella vetrina non vedeva pi&ugrave; riflessa la sua immaginina, vedeva l'interno del negozietto centrale  di Basilicanova con la cartogiornalaia e i suoi tre clienti che guardavano tutti e tre disgustati una piccolissima quantit&agrave; di sostanza gialla densa che liberatasi dalle pastoie dell'organismo che l'aveva test&eacute; generata in preda alla forza di gravit&agrave; lentissimamente colava verso il marciapiede centrale di Basilicanova senza nessuna speranza di raggiungere un giorno o l'altro la sua destinazione finale.<br><br>Che l'omino nel suo cappottino col suo cappellino a questo punto, accortosi della natura degli  sguardi che lo cercavano da dentro il negozio, i quali sguardi in virt&ugrave; di una legge uguale e contraria a quella gi&agrave; ricordata non potevan vederlo, l'omino, nel suo cappottino, con il suo cappellino, nel cono d'ombra dove si era rifugiato, a punto l'omino nel suo cappellino col suo cappottino stando bene attento a non uscire dal suo coni no riattraversava il vialino, si rimetteva alla fermatina Ormai dovrebbe arrivare, pensava, e intanto teneva d'occhio l'uscita del negozietto dall'altra parte del vialino nel centro esatto di Basilicanova...</div>